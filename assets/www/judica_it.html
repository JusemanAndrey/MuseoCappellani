<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd"> 
<html>
<head>
<meta http-equiv="Content-Type" content="text/html; charset=utf-8" >
<title>Museo Cappellani</title>
<meta name="description" content="">
<meta name="keywords" content="">
<meta name="viewport" content="minimum-scale=1.0, maximum-scale=2.0">
<link rel="stylesheet" type="text/css" href="css/style.css">
<script>var lang = "it";</script>
</head>
<body>
<div id="fixedheader">

</div>
<div id="content">
	<h1>La Collezione Judica</h1>
	<p>Dalle appassionate ricerche archeologiche di Gabriele e dal profondo  interesse di Gaetano Judica, ha origine la collezione  esposta nel Museo di Palazzo Cappellani. Essa comprende molti materiali di varie epoche , ma solo di alcuni di essi si conosce la provenienza , come testimonia l’ inventario redatto nel 1931 . Anche se gran parte dei materiali proviene dagli scavi effettuati da Gabriele Judica ad Akrai, altri sono stati aggiunti , come quelli della Collezione Ferla , famiglia che aveva possedimenti nel territorio di Monte Casale (l’antica Kasmene), o acquistati, come quelli provenienti dal territorio dell’antica Leontinoi. Sappiamo anche che Gabriele Judica aveva avuto l’incarico di sovrintendere alle ricerche  nel territorio di Modica e Caltagirone, dai cui territori potrebbero provenire alcuni dei materiali. Parte degli oggetti è sicuramente riferibile a contesti funerari, come indiziato dalla tipologia e dallo stato di conservazione (si tratta di reperti integri).</p>
	<p>La collezione comprende materiali che si inquadrano cronologicamente dalla preistoria all’età tardo-romano- bizantina . La maggior parte è costituita da produzioni ceramiche , tra  le quali sono rilevanti quelle del periodo arcaico , con vasi di importazione da Corinto , Sparta, dall’ Etruria, dalla Ionia  e da Atene . La produzione attica continua ad essere importata, e largamente presente nella collezione, per tutto il V secolo a.C. Rilevante è il numero di vasi del periodo ellenistico , sia di produzione siceliota che a vernice nera. Cospicua e variamente rappresentata  è la produzione  della coroplastica, dal VI secolo a.C. fino al periodo ellenistico. Meno numerosa è la ceramica di epoca romana , soprattutto documentata da lucerne . La collezione comprende anche oggetti in bronzo , monete  e gioielli ed una serie interessante di bassorilievi ed iscrizioni.</p>
	
	<h1>Storia Della Collezione Judica</h1>
	<p>L’appassionata ricerca  del barone Gabriele Judica non fu continuata dai suoi eredi. Morto senze eredi diretti, lo stesso giorno della sua scomparsa i suoi beni furono posti sotto sequestro , incluso il museo. Il nipote Cesare, figlio adottivo, propose al regio Demanio l’acquisto  del Museo. Le liti giudiziarie andarono avanti nel tempo , determinando la decadenza  del palazzo-museo e lo smembramento della collezione tra gli eredi.</p> 
	<p>Agli inizi del ‘900, si deve all’interesse di uno dei discendenti, Gaetano Judica, la ricomposizione parziale della collezione, incrementata dall’ulteriore acquisto di materiali , alcuni dei quali provenienti dal territorio di Lentini. Alla morte di Gaetano Judica, la collezione  fu divisa tra gli eredi;  la Regione Siciliana,  per evitarne lo smembramento e la dispersione,  ha sottoposto a tutela la collezione nel suo complesso. A causa di dissesti finanziari, la collezione fu affidata in custodia giudiziaria  alla Soprintendenza Beni Culturali e Ambientali di Siracusa, che ha provveduto ad acquistarla in diversi lott, fra gli anni ’80 del secolo scorso e il  2003, per esporla  nel Museo di Palazzo Cappellani,  restituendola  alla fruizione nel  luogo in cui si era formata e della cui storia costituisce testimonianza.</p>
	
	<h1>Gabriele Judica</h1>
	<img src="images/judica.jpg" class="txtimageh">
	<p>Di origine spagnola, la famiglia Judica è presente a Palazzolo già nel XVII secolo ed acquisisce prestigio e potere verso la metà del ‘700 quando Barachiele e Michele Judica entrano in possesso, per matrimonio, dei  beni della ricca famiglia Danieli. E’ Don Michele , alla morte di Barachiele, a rendere ricca ed influente la famiglia, e ad acquistare il nucleo del feudo di Baulì, che gli vale il titolo di ” barone “ ,  e del quale amplia nel tempo i possedimenti.  Dalle nozze di Don Michele con Donna Carmela Danieli nasce il 9 agosto  1760 il primogenito Gabriele, che continua l’attività del padre , portando a termine  nel 1818 la costruzione del palazzo familiare sul corso principale. Appassionato dell’antica storia del suo territorio,  ha legato il suo nome alla scoperta dell’antica Akrai. Le prime ricerche sono quelle nella necropoli di Colle Orbo e dei Santoni nel 1809;  della Pinita , nel 1810  e 1813; delle Latomie dell’Intagliata e dell’Intagliantella , nel 1810,1813 e 1815; dei templi Ferali nel 1817;  e infine quelle che hanno consentito di mettere in luce prima il Bouleuterion, nel 1820, e poi il teatro, nel 1824. I risultati sono da lui pubblicati nella sua opera “ Le antichità di Acre “. Da vero spirito illuminato , nell’ambito culturale della  ricerca antiquaria della seconda metà del ‘700,  attraverso le indagini effettuate a proprie spese, con difficoltà di natura economica e spesso in conflitto con i rappresentanti della cultura dominante e delle istituzioni culturali del suo tempo, riesce  a mettere insieme  un’imponente  raccolta di materiali , che custodisce nel suo palazzo sul corso principale di Palazzolo Acreide. Questo diviene ben presto  oggetto di interesse da parte dei viaggiatori contemporanei, ed è allestito come un vero e proprio museo. Ricoprì diverse cariche politiche a livello locale; fu generoso mecenate ; fu nominato anche Regio Custode delle Antichità di Noto.  Morì il 3 maggio  del 1835.</p>
	
	
	
</div><!-- content -->
</body>
</html>